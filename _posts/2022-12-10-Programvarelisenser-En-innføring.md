---
title: Programvarelisenser: En innføring
date: 2022-10-22 13:44:00 +0100
---

# Programvarelisenser: En innføring

## Innledning

I dette innlegget vil jeg gi en grunnleggende innføring i programvarelisenser. Det å gå inn på mer dyptpløyende redegjørelser for de enkelte lisensenstekstene og klausultypene reserverer jeg til senere innlegg. Formålet med dette innlegget er kun å gi et overblikk over begrepsbruken, herunder å gi en grunnleggende omtale av de to hovedkategoriene som benevnes henholdsvis åpen og lukket kildekode.

## Programvarelisensbegrepet

Det rettslige grunnlaget for at programvareutviklere kan råde over sine opphavsrettslige eneretter tilknyttet egenutviklet programvare til fordel for andre er åndsverkloven § 67 første ledd. Det følger av bestemmelsen, at den opphavsrettslig eneretten i utgangspunktet fritt kan disponeres over med avtale. Et merkbart unntak gjelder imidlertid de ideelle rettighetene som fremgår av § 5 (navngivelsesretten og respektretten). 

Det er etter åndsverkloven § 67 første ledd sitt system vanlig å skille mellom begrepene «lisens» og «overdragelse av opphavsrett». Begrepet «lisens» er ikke definert i åndsverksloven, men brukes i utstrakt grad i praksis. Å gi en lissens kan betegnes som å gi en tillatelse (en bruksrettighet) til å utnytte en eller flere deler av den opphavsrettslige eneretten som er tilknyttet opphaverens person i tilknytning til et åndsverk. Parten som gir lisensen omtales i dette avtaleforholdet som lisensgiver, mens parten som mottar lisensen kalles for lisesenstaker. Lisensgiveren kan i lisensavtalen stille vilkår for at lisenstakeren skal kunne utnytte dens tillatelser. Lisenser utgjør dermed kun en begrenset overføring av den opphavsrettslige eneretten. Betingelsene som oppstilles i utnyttelsen av den opphavsrettslige eneretten etter en lisens kan eksempelvis relatere seg til hvilke enerettsbeføyelser som overdras, dvs. i hvilket omfang lisenstakeren kan foreta eksemplarfremstilling, tilgjengeliggjøring eller bearbeidelser mv., samt avgrensninger for bruken i tid og utnyttelsesmåter ellers. Regelrett «overdragelse av opphavsretten» betegner på den annen side en mer ekstensiv overføring av eneretten hvor det ikke, eller kun i begrenset omfang, knyttes nærmere vilkår til overtakerens utnyttelse av verket. Skillet mellom «lisens» og «overdragelse av opphavsretten» faller m.a.o. sammen med skillet i åndsverkloven § 67 første ledd, mellom «hel» og «delvis» overføring av opphavsretten. 

Det er for lisensenes del viktig å skille mellom så kalte «eksklusive» og «ikke-eksklusive» (simple) lisenser. En eksklusiv lisens innebærer at lisenstakeren gis en enerett til å utøve tillatelsene etter lisensen, gjerne også overfor lisensgiveren, og er eksempelvis vanlig for de regulære forlagsavtaler som inngås mellom forfatter og forlegger. En ikke-eksklusiv lisens innebærer derimot at lisenstakerens adgang til å benytte seg av tillatelsene ikke er en enerett. Dette har den følge at lisensgiveren ikke begrenses fra å tilkjenne andre tilsvarende rettigheter. Programvarelisenser utgjør i alminnelighet en type ikke-eksklusiv lisensens. 

Programvarelisensen utgjør rettighetserklæringen som knyttes til den individuelle programvaren, og som ved hjelp av opphavsretten gir brukerne de vilkår og tillatelser som opphaveren legger opp til. Begrepet «programvarelisensavtale» er altså betegnende for den typen åndsverk som lisensavtalen knytter seg til, nemlig «datamaskinprogram», jf. åndsverkloven § 2 annet ledd bokstav l.

## Åpen og lukket programvare

Det finnes to hovedtyper programvarelisenser; betegnet som henholdsvis åpen og lukket programvare. Språkbruken er noe misvisende og forvirrende ettersom dikotomien mellom «åpen» og «lukket» ikke knytter seg til programvaren som sådan, men til egenskaper ved lisensvilkårene som hefter ved denne. Tilsvarende er det vanlig å tale om et skille mellom åpen og lukket kildekode. Kildekoden eller bare «koden» til et datamaskinprogram, kan beskrives som instruksjoner til datamaskinen som er skrevet av og for mennesker i et programmeringsspråk. Igjen knytter ikke skillet mellom «åpen» og «lukket» seg til kildekoden i seg selv, men til lisensvilkårene som legger bånd på programvaren. Som begrepsbruken impliserer ved å legge vekt på henholdsvis «programvare» og «kildekode», kan man imidlertid også betrakte det som et teknisk trekk ved selve programvaren/kildekoden at det går et avgjørende skille mellom hvorvidt kildekoden stilles til rådighet for lisenstakerne eller ikke. Dette utgjør ganske enkelt forskjeller i nomenklatur. Poenget er at begrepsbruken «åpen» og «lukket» grunnleggende sett ikke betegner noen vesensforskjell mellom henholdsvis programvaren eller kildekoden, men snarere relaterer seg til jussen, dvs. de vilkår som særpreger de to hovedtypene programvarelisenser. 

### Åpen programvare

Åpen programvare betegner en type programvarelisens som er fri fra mange av de begrensningene som foreligger i lukket programvare, og markerer at man kan råde over programvaren i liberal utstrekning. Av denne grunnen kalles denne typen programvarelisens også tidvis «fri programvare» (engelsk: «free software»), og noen benytter også betegnelsen «fri og åpen programvare», men jeg kommer til å holde meg til betegnelsen «åpen» i det følgende. 

At det er snakk om «free software» betyr ikke nødvendigvis at programvaren er «gratis», selv om dette er den altoverskyggende hovedregelen. Betegnelsen «fri» skal derimot forstås likt som «frihet», dvs. at programvaren i liten grad er bundet av rettslige bånd, hvilket den norske språkbruken signaliserer klarere enn den engelske. Juridisk sett karakteriseres lisensteksten av at den gir lisenstakeren en nesten uinnskrenket rett til å foreta enerettshandlinger som eksemplarfremstilling, jf. åndsverkloven § 3 første ledd, tilgjengeliggjøring overfor allmenheten, jf. § 3 annet ledd, og til å foreta endringer, jf. § 68 første ledd, samt til å råde over egne bearbeidelser, jf. § 6 første ledd. 

Det som kjennetegner åpen programvare er etter det ovenstående at det er snakk om en type programvarelisens som legger til rette for at lisenstakerne kan utnytte den lisensierte programvaren i liberal utstrekning på måter som ellers ville vært båndlagt av den opphavsrettslige eneretten. Denne adgangen til liberal bruk hviler på den avgjørende forutsetningen om at kildekoden er gjort åpent tilgjengelig. 

Blant åpen programvare går det også et skille mellom så kalte restriktive og liberale lisenser. At lisensen er «restriktiv» innebærer at brukeren plikter å dele endringene som vedkommende gjør i programvaren under tilsvarende frie lisensvilkår. Den rettslige betydningen av slike «virale» eller «smittende» lisensvilkår, som er en følge av så kalte «copyleft» klausuler, vil jeg omtale nærmere i et eget innlegg.


### Lukket programvare

Lukket programvare betegner programvare som er underlagt juridiske begrensninger, og er motsetningen til åpen programvare. Slik programvare betegnes som «lukket» fordi brukeren etter lisensavtalen ikke har adgang til kildekoden. Programvaren stilles kun til rådighet for brukeren i sin applikasjonsform, hvilket innebærer at brukeren kun får adgang til binærkoden som bare er forståelig for datamaskinen. Slik programvare er på toppen av dette også ufri siden bruken av den er underlagt mange restriksjoner. Dermed har sluttbrukeren og andre ikke mulighet til å få innsyn i programvarens indre virkemåte, hvilket har sin naturlige sammenheng med at kildekoden, foruten å være båndlagt med opphavsrett og eventuell patentrett, som regel vil regnes som en forretningshemmelighet, se forretningshemmelighetsloven § 2. 

Det typiske for lukket programvare er at det oppstilles en betalingsplikt mot at brukeren kun får en begrenset bruksrett til programvaren. Dette innebærer at alle opphavsrettslige enerettigheter forblir hos lisensgiveren, slik at at all endring, eksemplarfremstilling og tilgjengeliggjøring av programvaren er forbudt og avhengig av samtykke, jf. åvl. §§ 3, 4 og 6 første ledd. Fordi denne lisenstypen kjennetegnes av at opphavsretten og de fleste øvrige rettigheter forblir på utviklernes hender, omtales den regelmessig også som «proprietær programvare», hvor ordet «proprietær» er avledet av det engelske ordet for eiendomsrett, dvs. «proprietary rights».

## Hvor kan man få innblikk i programvarelisensvilkår?

Foruten å søke opp den enkelte lisensen som man er nysgjerrig på og sette seg inn i vilkårene, anbefales leseren å besøke følgende websider for å danne seg en oversikt over de ulike reguleringstemaene i programvarelisenser:

* Choosealicense: gir en oversikt over særpregene i ulike åpne lisenser. [Lenke](https://choosealicense.com) 
* Tldrlegal: gir en oversikt over de sentrale vilkårene som figurerer i de fleste lisensene med et enkelt språk. [Lenke](https://tldrlegal.com) 
