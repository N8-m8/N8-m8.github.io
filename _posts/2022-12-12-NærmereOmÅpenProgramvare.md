---
title: Nærmere om åpen programvare
date: 2022-12-12 13:44:00 +0100
render_with_liquid: false
---

# Nærmere om åpen programvare

## Innledning

I dette innlegget er målet å dykke litt dypere ned i fenomenet åpen programvare, og de avtalevilkårene som særpreger denne typen programvarelisenser. Den store hovedregelen er at all bruk av slik programvare er gratis, selv om dette ikke nødvendig er et trekk ved begrepet åpen programvare. 

Det at programvare er lisensiert under denne typen programvarelisens er særlig nyttig for programvareutviklere som ønsker å bygge videre på et åpen programvareprosjekt, eller som vil nyttiggjøre seg kodesnutter fra slike prosjekter i hobby- eller jobbsammenheng uten å behøve å finne opp funksjonalitet på nytt. Som jeg vil vise, er det særlig i sistnevnte tilfelle at spørsmålet om rettsvilkår og rettsfølger som følger av åpen programvare lisenser melder seg med tyngde. 

## Aktualitet

På tidspunktet når jeg skriver dette blogginnlegget på tampen av 2022, er åpen programvare ikke noe nytt fenomen. Det er gått mer enn 30 år siden den første åpne programvarelisensen ble publisert (GNU GPL ble publisert i 1989). Åpen programvare har imidlertid på ingen måte mistet sin relevans, snarere tvert imot. Eksempelvis er mange prosjekter som tar i bruk ny og fremtidsrettet teknologi som maskinlæring og blokkjede, sterkt avhengige av åpen programvare. Programvare lisensiert under slike vilkår er også allestedsnærværende i teknologien som de fleste bruker i det daglige; i alt fra operativsystemet Android til strømmetjenesten Netflix. Det er altså tydelig at åpen programvare finnes overalt, og kommer til å fortsette å prege fremtiden som en driver for innovasjon som forandrer industrier og måten programvare utvikles på.


## Historien bak åpen programvare: kort forklart

Åpen programvare som konsept er eldre enn betegnelsene «åpen programvare» og «lukket programvare», og strekker seg tilbake til den moderne programvareutviklingens spede begynnelse; en tid da datamaskinprogrammer ikke nøt immaterialrettslig beskyttelse. Fra tidlig av, rundt 50-tallet, var datamaskinprodusenter mest opptatt av å oppnå beskyttelse for sin maskinvare (engelsk: «hardware») gjennom patentretten, mens den tilhørende programvaren (engelsk: «software»), mest ble betraktet som en ettertanke, hvis utvikling nærmest var et nødvendig onde for å selge datamaskiner. Denne mangelen på immaterielt vern gjorde at det blant datamaskinentusiaster, især hobbyister, studenter og forskere utviklet seg en utbredt delekultur for programvare. Denne delekulturen hadde som grunnpremiss at kildekoden og endringer av denne skulle kunne spres fritt, og at programvare skulle kunne brukes i liberal utstrekning og for ethvert formål. 

Delekulturen ble utfordret fra rundt midten av 70-tallet når ny mikroprosessor teknologi ga opphav til PC´ene («personal computer») som var langt rimeligere enn de gamle gigantiske datamaskinene som stort sett bare institusjoner og arbeidsplasser hadde råd til. Med det utviklet det seg brått et stort marked for programvare. Den eksisterende delekulturen ble betraktet som en trussel mot inntektene til den voksende programvareindustrien, og det tok ikke lang tid før disse rettet sitt fokus mot lovgivningen for å oppnå beskyttelse for sin egenutviklede programvare. Det skulle imidlertid gå lang tid før opphavsrettslig beskyttelse av programvare ble uttrykkelig anerkjent, hvilket for europeisk rett først skjedde ved vedtakelsen av programvaredirektivet i 1991. Direktivet fastslo at datamaskinprogrammer skal anses som litterære verk etter Bern konvensjonen, jf. art. 1 første ledd, og dette følger i norsk rett uttrykkelig av den ikke-uttømmende verkskatalogen i åndsverkloven § 2 annet ledd, se bokstav l. 

De juridiske begrensningene som ble pålagt programvare av kommersielle programvareutviklere ga opphav til begrepet «proprietær programvare». Programvareprodusentene ga ikke lenger ut programvaren i kildekodeform av frykt for at konkurrenter skulle snylte på deres innsats. Denne omleggingen til proprietær programvare ble av mange programvareutviklere betraktet som en svært uheldig utvikling, ettersom delekulturen hadde sørget for at de tidligere kunne løse problemer med programmer de mottok, for deretter å kunne dele disse løsningene i et utviklerfelleskap. At delekulturen senere skulle få sin renessanse gjennom fremveksten av åpen programvare kan derfor betraktes som en motreaksjon på fremveksten av proprietær programvare.


## Definisjoner og ideologisk bakteppe

Det finnes to rådende definisjoner av åpen programvare som benyttes av henholdsvis Free Software Foundation (FSF), og Open Source Initiative (OSI). FSF beskriver seg selv som en ideell stiftelse med en verdensomspennende misjon om fremme databrukeres friheter, og forsvare programvare brukeres rettigheter, se https://www.fsf.org. OSI på den annen side, beskriver seg selv som en internasjonal ideell stiftelse som har til formal å fremme programvarefrihet gjennom utdannelse, samarbeid og infrastruktur, opprettholdelse av «Open Source Definition» (OSD), og forhindre krenkelse av idealene og etoset til åpen kildekode bevegelsen ifølge, se https://opensource.org.  

FSF og OSI har tilsynelatende det samme formålet om å fremme utviklingen av åpen programvare. Hovedforskjellen mellom de to organisasjonene kan først og fremst sies å bestå i at OSI ikke har vært villig til å involvere seg i FSFs ideologiske motstand mot proprietær programvare og andre teknologier som de anser som restriktive for programvarebrukeres frihet. I korthet legger FSF større vekt på åpen programvare sin ideologiske begrunnelse med politisk venstreorienterte trekk, mens OSI fokuserer på de mer nøkterne effektivitetsgevinstene ved åpne programvareløsninger i form av at det oppmuntrer til deling og gjenbruk av programvareløsninger som fører til økt kunnskap og ekspertise blant utviklere verden over. 

Åpen programvare kan ut fra det ovennevnte, begrunnes både ut fra et idealistisk ståsted og ut fra effektivitetshensyn. Det idealistiske ståstedet tar som sitt premiss, at programvare bør være fri for alle ved å tilhøre det globale samfunnet av utviklere, fremfor en håndfull monopolistiske kommersielle utviklere. Slikk sett har åpen programvare til dels politisk venstreorienterte undertoner. Utviklingen av åpen programvare kan imidlertid også begrunnes med hensyn til effektivitet. Tanken bak er at programvare kan utvikles og forbedres både raskere og sikrere av et stort globalt utviklersamfunn, enn sammenlignet med når utviklingen forestås av en enkelt programvareprodusent. Av disse grunner angår FSF sin definisjon «free software», mens OSI sin definisjon angår «open source software». Det er imidlertid ingen reell forskjell mellom begrepenes meningsinnhold, og de behandles i dette innlegget samlet under betegnelsen «åpen programvare». 

FSF sin definisjon består av fire punkter, mens OSIs definisjon består av ti punkter. For formålet med dette innlegget har det imidlertid lite for seg å gå detaljert gjennom disse punktene.  Totalt sett er likhetene mellom de to definisjonene større enn forskjellene. Begge definisjonene fremhever at brukeren av programvaren skal ha fri adgang til bruk, eksemplarfremstilling, og tilgjengeliggjøring overfor allmenheten, i samsvar med den opphavsrettslige eneretten, jf. åvl. § 3, samt å kunne foreta og råde over sine bearbeidelser, jf. åvl. § 6 (1). Som en avgjørende forutsetning for at brukeren skal kunne nyttiggjøre seg disse frihetene understreker begge definisjonene at det er av avgjørende betydning at programvarens kildekode er gjort åpent tilgjengelig. Filosofien bak åpen programvare er følgende at alle som ønsker det, skal kunne ha muligheten til å videreutvikle og foreta feilrettinger i programvare. Det avgjørende for at programvare skal regnes som «åpen» er at den reelt underlegges en programvarelisens som sikrer brukerne slik tilgang til kildekoden og frihet til bruk og videreutvikling som denne filosofien forutsetter.


## Permissive og restriktive lisenser

Blant åpen programvare finnes det to hovedkategorier, nemlig permissive lisenser og copyleft-lisenser. Skillet foretas på bakgrunn av lisensvilkårenes egenskaper. Hovedforskjellen mellom de to lisenstypene kan sies å bestå i «hvorvidt, og i så fall i hvilken grad, lisensen rettslig sett søker å håndheve den åpenheten [og friheten] som lisensen legger grunnlaget for» (Kielland, Torger Jensen. «Copyleft: En analyse av rekkevidden av gjensidighetsvilkår i norsk rett», s. 15, Complex nr. 7/2005). 
Permissive lisenser er den lisenstypen som stiller minst vidtgående krav til lisenstakeren for at denne skal kunne utnytte programvaren. Det viktigste som permissive lisenser krever av lisenstakeren er respekt for retten til opphaveren(e) om å bli navngitt (navngivelsesretten ), jf. åndsverkloven § 5 første ledd, og at visse opphavsrettserklæringer bevares, i tillegg til at visse ansvarsfraskrivelser aksepteres og videreformidles (attribusjon). Slike lisensvilkår hindrer imidlertid ikke lisenstakerne fra i neste omgang å endre programvaren og tilgjengeliggjøre denne på endrete – eventuelt mer restriktive – vilkår, uten å stille kildekoden til rådighet, dvs. så kalt «lukking av kildekoden». 
Det som kjennetegner restriktive lisenser er at de går videre i sin rettslige håndheving, hvilket er motivert av et ønske om at også fremtidige mottakere av lisensen skal kunne nyte godt av den åpenheten og friheten som lisensen gir grunnlag for. Måten lisensgiveren motvirker slik lukking av kildekoden som beskrevet over, er gjennom å benytte seg av sin opphavsrettslige enerett over programvaren til å innta mer restriktive vilkår i lisensen, jf. åndsverkloven § 67 første ledd. En utbredt måte å gjøre det på er å inkludere en copyleft-klausul i lisensen. Ordet «copyleft» er et ordspill som betegner et slags motsetningsforhold til «copyright». En copyleft-klausul krever at en bruker som vil tilgjengeliggjøre programvaren plikter å viderelisensiere den under tilsvarende lisensvilkår som programvaren opprinnelig var underlagt. En slik plikt til viderelisensiering av programvaren under samme lisens sørger for at eneretten til eksemplarfremstilling og tilgjengeliggjøring, jf. åndsverkloven § 3 første og annet ledd, og retten til å råde over bearbeidelser, jf. § 6 første ledd, overføres til fremtidige brukere av programvaren. Copyleft-lisensen er derfor den åpne programvarelisenstypen som best ivaretar målsetningen om at «fri og åpen programvare» bør forbli fri og åpen.
Restriktive lisenser brukte å være mest utbredt, mens nå har permissive lisenser overtatt. Bare siden 2012 anslås det at utviklingens medfør har resultert i at over 2/3 av all lisensiert programvare er underlagt permissive lisenser. Dette skyldes trolig at brukerne av åpen programvare i større grad er kommersielle aktører som ønsker å innlemme kildekoden i sin proprietære programvare uten å måtte bekymre seg for om kodebasen er underlagt lisensvilkår som er uforenlige med hverandre. 

## Åpen programvare: vilkårsstruktur

Åpen programvare vil som sagt, til forskjell fra proprietære lisenser, gi lisenstakeren en nærmest uinnskrenket rett til å benytte seg av de deler av den opphavsrettslige eneretten som overdras; det som skal undersøkes under inneværende underoverskrift er hvilke vilkår som særpreger åpen programvare. Vilkårene som er mest karakteristiske for åpne programvarelisenser er:

•	Vilkåret om navngivelse og bibeholdelse av rettighetsinformasjon

•	Vilkåret om tilrådighetsstillelse av kildekoden (åpen kildekode

•	Vilkåret om å lisensiere tilgjengeliggjorte eksemplarer under samme åpne programvarelisens (copyleft)

### Vilkåret om navngivelse og bibeholdelse av rettighetsinformasjon – attribusjon

Alle åpne programvarelisenser forutsetter at overdrageren av den tilknyttede programvaren informerer etterkommende lisenstakere om lisensens innhold, ettersom filosofien bak åpen programvare-bevegelsen tilsier at alle brukerne skal ha like vidtrekkende muligheter til å videreutvikle programmet og foreta feilrettinger. Dette forutsetter helt grunnleggende at brukerne vet at de har disse rettighetene. Derfor inneholder åpen programvarelisenser et vilkår om at overdrageren av programmet skal navngi opphaveren(e) og viderebringe lisensen sammen med erklæringer om immaterielle rettigheter og ansvarsfraskrivelser mv. til mottakeren. Dette vilkåret om navngivelse og bibeholdelse av rettighetsinformasjon, benevnes i den engelske utgaven som «attribution». To sider av attribusjonsvilkåret skal påpekes i det følgende.
 
For det første stiller attribusjonsvilkåret krav om at opphaveren(e) skal navngis. Dette vilkåret om navngivelse må antas å i det store og hele å sammenfalle med den ideelle delen av eneretten som går frem av åvl. § 5 første ledd, om plikt til å navngi opphaveren(e). Det skulle derfor være på det rene at et brudd på dette vilkåret kan håndheves direkte etter åndsverklovens kapittel 1 som et brudd på opphaverens ideelle rett. Det bør nok kunne antas at manglende navngivelse av opphaverne i kildekodefilene, eller i metadataen, så godt som alltid vil være i strid med hva «god skikk tilsier», og således utgjøre et opphavsrettsinngrep etter åvl. § 5 første ledd. 

For det andre oppstiller attribusjonsvilkåret krav om bibeholdelse av annen type rettighetsinformasjon, som går ut på at lisenstageren ikke skal endre eller fjerne informasjon som angår immaterielle rettigheter, samt henvisninger til lisensteksten og ansvarsfraskrivelsene. Dette er sentralt for at opphaveren(e) ikke skal komme i ansvar for eventuelle feil og mangler ved programmet, idet lisensen gjerne inneholder et «as is»/«som den er» forbehold.


### Vilkåret om tilrådighetsstillelse av kildekoden – åpen kildekode

Det er som sagt et grunnleggende premiss for konseptet åpen programvare at brukerne skal kunne videreutvikle og foreta feilrettinger i programmet, hvilket forutsetter at kildekoden er gjort åpent tilgjengelig for alle brukere av programmet. Alle lisenser om åpen programvare forplikter derfor brukerne til å stille kildekoden til rådighet for nye potensielle lisenstakere. Den mest praktiske måten for lisenstakeren å oppfylle vilkåret om å stille kildekoden til rådighet på, er formentlig å gjøre både programvaren og kildekoden tilgjengelig fra samme nedlasstingssted. 


### Vilkåret om lisensiering av programvaren under tilsvarende vilkår – copyleft

Mens alle åpne programvarelisenser forutsetter at overdrageren av programvaren informerer etterkommende lisenstakere om lisensens innhold (attribusjon), og at kildekoden stilles til rådighet (åpen kildekode), krever som sagt de restriktive lisensene dessuten at alle eksemplarer av programvaren som videreformidles må underlegges samme lisens som originalverket. Slike lisenser kalles gjerne «copyleft-lisenser». Ved å gi lisenser som inneholder en slik klausul benytter programvareopphaveren sin opphavsrettslige enerett til å oppnå rettslige virkninger for lisenstakerne som kan sies å være det motsatte av hva den opphavsrettslig eneretten ellers ville føre til, nemlig at all tilgjengeliggjøring, eksemplarfremstilling, endring og bearbeidelse, samt videreoverdragelse, ville vært forbudt. 

Blant copyleft-lisensene må en skille mellom de som inneholder klausuler med henholdsvis svak og sterk copyleft-virkning. Svak copyleft-virkning går ut på at endringer og bearbeidelser av programvaren må tilgjengeliggjøres under samme lisens som den originale programvaren. Dette innebærer viktigst sett at en lisenstaker ikke på lovlig vis kan tilgjengeliggjøre åpen programvare under en proprietær lisens. Sterk copyleft-virkning innebærer i tillegg til svak copyleft-virkning, at all programvare som helt eller delvis, inkorporer den lisensierte programvaren, også må lisensieres under den åpne programvarelisensen. GNU GPL er trolig det mest kjente eksempelet på en sterk copyleft-lisens. Det er først og fremst virkningen av sterke copyleft-klausuler som gjerne omtales som en viruseffekt» eller «smitteeffekt». Mange produsenter av proprietær programvare har sett denne effekten som en betydelig risiko, fordi de ofte bruker mange tredjepartskomponenter, herunder kode underlagt åpne programvarelisenser, i sin programutvikling. Som jeg vil komme tilbake til lenger nede er imidlertid denne problematikken ikke like aktuell som den pleide å være. 

Dersom programvaren ikke var undergitt en restriktiv lisens ville det åpnet opp for at mellommenn kunne «snappe opp» og bearbeide programvaren uten å la det komme allmenheten til gode. Denne handlemåten motvirkes av svake copyleft-klausuler, mens sterke copyleft-klausuler også motvirker all så kalt «lukking av kildekoden», dvs. at åpne programvarekomponenter innlemmes i proprietær programvare. Det er fordi at sterk copyleft har som virkning at åpen programvare, når den integreres med proprietære programmer, medfører at den samlede programvaren blir å betrakte som en variant av den åpne programvaren. Når copyleft-klausulen pålegger lisenstakere å tilgjengeliggjøre programvaren, i original eller bearbeidet form, under samme lisens som originalverket, så kalles dette for viderelisensiering eller underlisensering (engelsk: «sublicensing»). Det er denne plikten til underlisensiering ved tilgjengeliggjøring som skaper copyleft-virkningen. 


## Når må lisensvilkårene overholdes?

Som avsnittet over forskutterer, er det kun ved «tilgjengeliggjøring» av den lisensierte programvaren, eller endringer/bearbeidelser av denne, at lisensvilkårene må overholdes. Dette følger logisk nok ikke bare av selve lisensteksten og en rimelig tolkning av denne, men mer grunnleggende av opphavsrettens system, hvoretter utelukkende privat bruk tradisjonelt ikke er båndlagt av eneretten. Dette medfører imidlertid også at all intern bruk av åpen programvare heller ikke utløser lisensvilkårene så lenge selve programvaren ikke overføres eller stilles til rådighet for tredjepersoner, og det selv om bruken er av kommersiell karakter. 

Omgåelse av copyleft-vilkår har særlig blitt aktualisert av skytjenester, dvs. en form for tjeneste som særpreges av at programvaren leveres til kunden via en datamaskin/tjener som står et annet sted enn hos kunden. Den mest kjente skytjenesteleveransen er SaaS («software as a service») som vil si at programvare leveres som en tjeneste. Det er mulig å omgå vilkår i åpne programvarelisenser ved bruk av en rekke skytjenesteformater, som f.eks. SaaS, fordi man under denne forretningsmodellen ikke behøver å gi kunden tilgang til programvaren som sådan, men kun til tjenester som bygger på denne, men hvor selve programvaren og kildekoden aldri distribueres eller tilgjengeliggjøres av tjenesteleverandøren utenfor dennes bedrift. Dermed foretas det ingen tilgjenliggjøring av programvaren i opphavsrettslig forstand. Rommet for slik omgåelse i tilfeller hvor programvaren kjøres på en ekstern datamaskin/tjener istedenfor på kundens lokale enhet er imidlertid noe som forfatterne av restriktive åpne programvarelisenser forsøker å tette gjennom nyere revisjoner av lisenstekstene. 
