---
title: Opphavsrett til datamaskinprogrammer - grunnleggende utgangspunkter
date: 2022-12-16 09:44:00 +0100
render_with_liquid: false
---

# Opphavsrett til datamaskinprogrammer: grunnleggende utgangspunkter

Dette innlegget søker å gi en kortfattet oversikt over datamaskinprogrammer som verkstype, og hva det innebærer å ha opphavsrett til programvare. 


## 1	Sentrale ord og begreper


### 1.1	Datamaskinprogram

Begrepet «datamaskinprogram» defineres ikke i åndsverkloven (Lov 15. juni 2018 nr. 40 om opphavsrett til åndsverk mv.) eller programvaredirektivet (Dir. 2009/24/EF). Etter forarbeidene til den tidligere åndsverkloven av 1961 skal datamaskinprogram imidlertid forstås som «instruksjoner – i en bestemt rekkefølge og i en bestemt form – som kan utføres av en datamaskin [som] gjør det mulig å styre en datamaskin i detalj, slik at den kan utføre bestemte oppgaver» (NOU 1986: 18 s. 7 note 1). 


### 1.2	Kildekode og objektkode 

Datamaskinprogrammer blir til når en programmerer skriver instruksjonene det skal utføre i et programmeringsspråk. Slike menneskeskrevne instruksjoner til datamaskinen kalles for «kildekode». For at programmet skal kunne utføres av en datamaskin, må kildekoden imidlertid først kjøres gjennom en «kompilator» som er et datamaskinprogram som omgjør kildekoden til «objektkode» eller «maskinkode», som er instruksjoner som datamaskinen forstår. Slik objektkode antar en binær form, hvilket innebærer at dets instruksjoner kan uttrykke to tilstander, nemlig henholdsvis av og på, og måten datamaskinen forstår dette på er som sifre gjengitt i totallsystemet, dvs. som enten 0 eller 1. Det kan være til hjelp for tanken å forestille seg at kildekoden er den menneskeskrevne «oppskriften» til datamaskinprogrammet, mens kompilatoren er «oversetteren» som setter oppskriften ut i livet ved å gjøre det til et utførbart datamaskinprogram.


## 2	Datamaskinprogrammer som åndsverk

At datamaskinprogrammer kan være åndsverk er hevet over enhver tvil, ettersom verkstypen er uttrykkelig nevnt i den ikke-uttømmende katalogen over åndsverk i åndsverkloven § 2 annet ledd bokstav l. Åndsverkloven § 2 annet ledd første punktum. oppstiller imidlertid to vilkår for at et datamaskinprogram skal ansees for være et åndsverk. For det første, må det være snakk om en frembringelse som er å anse som er av «litterært» eller «kunstnerisk» art, jf. § 2 annet ledd, og for det andre må denne frembringelsen kvalifiseres som et «verk»; et krav som populært er blitt kalt for «verkshøydekravet». I tillegg oppstiller ulovfestet rett et krav om at opphaveren som skaper frembringelsen må være en fysisk person, dvs. et menneske. 


### 2.1	Litterær eller kunstnerisk frembringelse

For at et datamaskinprogram skal nyte vern som åndsverk må den ansees som en litterær eller kunstnerisk frembringelse, jf. åndsverkloven § 2 annet ledd første punktum. Et datamaskinprogram regnes som en litterær og ikke en kunstnerisk frembringelse, siden det tar form av kildekode, som er et beskrivende og verbalspråkelig uttrykk fremfor et visuelt uttrykk. At datamaskinprogrammer regnes som litterære verk følger uttrykkelig av programvaredirektivet art. 1 nr. 1 første punktum. For datamaskinprogrammer, som for verkstyper flest, utgjør sjelden kravet om at det må være snakk om en litterær eller kunstnerisk frembringelse en reell skranke, ettersom disse vilkår tolkes svært utvidende. Den virkelige testen ligger i spørsmålet om datamaskinprogrammet har tilstrekkelig verkshøyde.

### 2.2	Verkshøydekravet

For at et datamaskinprogram skal ansees som et verk, og dermed oppfylle verkshøydekravet, må det være resultat av «original og individuell skapende åndsinnsats», jf. åndsverkloven § 2 annet ledd. Vilkåret er EU-harmonisert, dels vertikalt via direktivgjennomføring av bl.a. programvaredirektivet og vernetidsdirektivet, men også horisontalt gjennom EU-domstolens tolkning av opphavsrettsdirektivet. 

Når det gjelder den nærmere forståelsen av vilkåret fremhevet EU-domstolen først i C-5/08 (Infopaq I) at verket må være opphaverens «egen intellektuelle frembringelse». Senere i C-145/10 (Painer) presiserte domstolen at verket må være originalt ved at det "avspeiler hans personlighet" og er "resultat av frie og kreative valg". I norsk rett er betoningen av slike frie og kreative valg blitt omtalt som «valgfrihetssynspunktet». I tillegg har man i norsk rett operert med et annet synspunkt som kalles «dobbeltfrembringelsessynspunktet», hvor poenget er at jo større risikoen er for dobbeltfrembringelser, dvs. at noen andre uavhengig av originalopphaveren skulle frembringe et identisk åndsverk, desto lavere bør verkets verkshøyde anses for å være. Dette utelukker imidlertid ikke at dobbeltfrembringelser kan oppfylle verkshøydekravet, siden dette vilkåret stiller opp et krav om originalitet fra opphaverens side og ikke et krav om nyhet i objektiv forstand slik som i patentretten, sml. «nyhetskravet» i patentloven § 2 første ledd. 

Valgfrihetssynspunktet og dobbeltfrembringelsessynspunktet går i stor grad ut på det samme ved å fremheve at det i vurderingen av om en frembringelse har verkshøyde, må legges stor vekt på hvor mange valgmuligheter opphaveren har hatt ved frembringelsen. Disse to synspunktene har forøvrig også nær sammenheng med grunnprinsippet om at opphavsretten er til for å verne verkets utforming og ikke funksjon, som i hovedsak vernes gjennom patentretten. 


### 2.3	Fysisk person

Et vilkår for at en frembringelse skal være et åndsverk som ikke fremgår uttrykkelig av åndsverkloven, men som følger av sikker rett, er at «opphavaren» som «skaper» et åndsverk må være en «fysisk person». Dette har den praktiske konsekvens at bare menneskelige programmerere originært kan oppnå opphavsrett til et datamaskinprogram. Dette har den praktiske betydning at ingen i prinsippet får opphavsrett til datamaskinprogrammer som er generert av andre datamaskinprogrammer eller kodesnutten som blir til idet katten spankulerer over tastaturet. Dette vilkåret om at bare verk skapte av fysiske personer er gjenstand for opphavsrett vil trolig bare få økt aktualitet i en verden hvor datamaskinprogrammer og andre verkstyper i stadig større grad genereres av AI-programmer som Github Copilot og ChatGPT. 

Siden opphavsretten til et datamaskinprogram oppstår på den originære fysiske programmerers hånd, så kan heller ikke juridiske personer, som et foretak, oppnå originær opphavsrett. Det finnes imidlertid en svært praktisk ulovfestet regel som sikrer at opphavsrettigheter går over til arbeidsgivere fra arbeidstakere i ansettelsesforhold. Denne regelen kalles «arbeidsgiverregelen» og har sitt grunnlag i en maksime originalt formulert av Ragnar Knoph. Regelen går ut på at opphavsretten til verk som skapes i ansettelsesforhold, i mangel av annen avtale, går over til arbeidsgiver i den utstrekning som er rimelig og nødvendig for at ansettelsesforholdet skal nå sitt formål. Synspunktet er at «prinsipalen vinner den rett over åndsverket som er nødvendig og rimelig, for at arbeidsavtalen skal nå sitt formål, men heller ikke mer» (sic). Det er imidlertid i disse dager mest vanlig at spørsmålet om overdragelse av opphavsrett fra arbeidstaker til arbeidsgiver reguleres eksplisitt i den individuelle arbeidsavtalen, slik at spørsmålet om i hvilken utstrekning arbeidstakers åndelige innsats overføres til arbeidsgiveren må fastlegges på bakgrunn av en tolkning av denne avtalen.

For datamaskinprogrammer er spørsmålet om overdragelse av opphavsrett fra utviklerne til arbeidsgiver uttrykkelig regulert i åndsverkloven § 71, som gjennomfører programvaredirektivet artikkel 2 (3). Bestemmelsen etablerer den motsatte presumsjonen av det som ellers gjelder for andre verkstyper etter Knophs maksime, ettersom det stadfestes at opphavsretten til datamaskinprogram skapt av arbeidstakere under utførelsen av oppgaver som omfattes av arbeidsforholdet, «går over til arbeidsgiveren», jf. første punktum. Det følger imidlertid av tredje punktum at slik overdragelse ikke gjelder de ideelle rettighetene som følger av § 5 eller «der annet er avtalt». M.a.o. innebærer bestemmelsen en fravikelig presumsjon for at arbeidsgiver vinner retten til de økonomiske rettighetene som følger av § 3, med mindre annet er eksplisitt avtalt. Det at datamaskinprogrammet må være skapt «under utførelsen av oppgaver som omfattes av arbeidsforholdet» eller «etter arbeidsgivers anvisninger», innebærer imidlertid at datamaskinprogrammer skapt i fritiden i utgangspunktet ikke omfattes. Dette utgangspunktet modifiseres imidlertid i dag av den omstendighet at grensen mellom arbeidstid og fritid er blitt mer flytende, og det særlig som en konsekvens av økt utbredelse av fjernarbeid som foretas fra hjemmekontor og/eller over landegrenser. I vurderingen av om et datamaskinprogram er blitt til på fritiden må man derfor foreta en konkret vurdering. Relevante momenter i vurderingen vil bl.a. være arbeidsavtalens formål og om det utviklede datamaskinprogrammet naturlig hører inn under foretakets normale virksomhetsområde. 


### 2.4	Enerettene

Den opphavsrettslige eneretten til å råde over datamaskinprogrammer som åndsverk fremgår av åndsverkloven § 3 første ledd. Bestemmelsen gir opphaveren en enerett til å fremstille eksemplarer av datamaskinprogrammet, jf. bokstav a), dvs. å ta kopi av programmet, og å gjøre det tilgjengelig for allmenheten, jf. bokstav b). Disse enerettene som gjerne kalles for «eksemplarfremstillingretten» og «tilgjengeliggjøringsretten», benevnes gjerne som de «økonomiske rettighetene», til forskjell fra de «ideelle rettighetene» om navngivelsesplikt og plikt til ikke-krenkelse som fremgår av åndsverkloven § 5. I dette innlegget skal det bare redegjøres for de økonomiske rettighetene.


#### 2.4.1	Eksemplarfremstillingsretten

Når det gjelder eksemplarfremstillingretten, altså retten til å kopiere verket, så sies det gjerne at denne er «teknologi- og medienøytral». Dette innebærer at eksemplarfremstillingretten omfatter både det at datamaskinprogrammet overføres til et fysisk medium som kan gjengi det, som en minnepinne, så kalt «middelbar eksemplarfremstilling», og at programmet opplastes digitalt på et elektronisk kommunikasjonsnettverk som internett; såkalt «umiddelbar eksemplarfremstilling». Denne eneretten til eksemplarfremstilling omfatter dessuten både «varige» og «midlertidige» eksemplarer, og med det sistnevnte siktes det typisk til kopier som lagres i datamaskinens interne korttidsminne, dvs. RAM («random access memory») eller cachen. Midlertidig eksemplarfremstilling er nærmere regulert i åndsverkloven § 4 som har et til dels teknisk uttrykk, og som det vil føre for langt å redegjøre for i dette innlegget. 


#### 2.4.2	Tilgjengeliggjøringsretten

Hva angår tilgjengliggjøringsretten så følger det av norsk og EU-rettslig rettspraksis at begrepet «tilgjengeliggjøring» skal tolkes vidt og fleksibelt, se til eksempel HR-2018-2268-A (Riks TV) og 2015 C-325/14 (SBS). Dette har medført at begrepet tilgjenliggjøring har blitt forstått slik at enhver formidling av et åndsverk, uavhengig av valg av teknisk løsning, ansees som omfattet. Åndsverkloven § 3 annet ledd inneholder fire underkategorier av tilgjengeliggjøringsbegrepet uten at denne listen skal forstås uttømmende. Disse fire underkategoriene omtales som henholdsvis «spredningsretten», «visningsretten», «fremføringsretten» og «overføringsretten». Formen for tilgjengeliggjøring som vil være mest aktuell for datamaskinprogrammer er overføringsretten, ettersom denne retten omfatter enhver formidling av verket via tekniske virkemidler til et ikke-tilstedeværende publikum, som typisk omfatter den situasjonen at kildekode åpent legges ut på internett. At spredningsretten kan være aktuell kan imidlertid heller ikke utelukkes, ettersom den vil omfatte enhver situasjon hvor kildekode, fiksert på en innretning som en minnepinne eller CD-plate, lånes ut eller selges osv. 


## 3	Begrensninger i enerettene

### 3.1	Tidsbegrensning

Enerettene til eksemplarfremstilling og tilgjengeliggjøring er tidsbegrensede rettigheter ettersom de kun gjelder under verkets vernetid. Denne så kalte «vernetiden» varer i opphaverens levetid og i 70 år etter dennes dødsår dersom datamaskinprogrammet er frembrakt av én enkelt programmerer, jf. åndsverkloven. § 11 første ledd bokstav a). Er programmet frembrakt av flere opphavere slik at verket regnes som et fellesverk etter § 8, hvilket er den store hovedregelen i yrkesmessig sammenheng, så varer vernetiden imidlertid i den lengstlevende av utviklernes levetid og i 70 år etter dennes dødsår, jf. § 11 første ledd b). Vernetidsreglenes betydning for datamaskinprogrammer må imidlertid ikke overdrives, all den tid datateknologi utvikles i et forrykende tempo, hvilket medfører at de fleste programmer vil være å anse som utdaterte løsninger lenge før de er falt i det fri. Sånn sett er det lett å argumentere for at vernetiden for datamaskinprogrammer er altfor lang.

### 3.2	Privat bruk

Enerettene til eksemplarfremstilling og tilgjengeliggjøring gjelder normalt ikke innenfor det private området. Når det gjelder tilgjengeliggjøringsretten fremgår dette av at eneretten bare gjelder overfor «allmenheten», jf. åndsverkloven § 3 første ledd bokstav b, som etter praksis fra EU-domstolen skal forstås som en såpass stor krets personer at den kan omtales som et «ubestemt antall mottakere», jf. C-306/05 (SGAE). Hva angår eksemplarfremstillingretten, følger det i utgangspunktet av § 26 første ledd at kopiering til privat bruk ikke er underlagt opphaverens enerett. For datamaskinprogrammer står imidlertid retten til eksemplarfremstilling i en særstilling, ettersom selv kopiering til privat bruk er gjort eksplisitt forbudt, jf. § 26 annet ledd bokstav b). Dette særegne forbudet mot kopiering av datamaskinprogrammer må sees i sammenheng med den betydelige trusselen som piratkopiering utgjør mot inntektene til opphavere av digitale åndsverk. Digitale åndsverk som datamaskinprogrammer kan tross alt kopieres veldig enkelt og effektivt, og stort sett helt uten forringelse i kvaliteten på verket. Konsekvensen av denne reguleringen er at man altså fritt kan tilgjengeliggjøre et datamaskinprogram, som for eksempel et dataspill (det sees i denne sammenheng for enkelhetsskyld bort fra at dette er en sammensatt verkstype), til et hustandsmedlem eller en venn gjennom å f.eks. låne det bort. Derimot er det ulovlig både å fremstille et eksemplar av spillet på et fysisk medium som en CD-plate, og å låne bort en slik kopi. 



## 4	Ulike frembringelsesmåter

### 4.1	Bearbeidelser

Enerettenes bredde omfatter retten til eksemplarfremstilling og tilgjengeliggjøring i både opprinnelig og bearbeidet form, jf. åndsverkloven. § 3 fjerde ledd, og det følger videre av § 6 første ledd at den som bearbeider et åndsverk ikke kan råde over bearbeidelsen «i strid med opphavsretten til originalverket». Som bearbeider vil man oppnå opphavsrettslig enerett til sin bearbeidelse, så fremt de endringene man har foretatt i originalverket i seg selv oppfyller verkshøydekravet og de øvrige vilkårene for opphavsrett etter § 2. Dette følger uttrykkelig av ordlyden i § 6 første ledd som sier at man oppnår opphavsrett til verket i «denne skikkelse». Bearbeidelser er imidlertid å regne som «avhengighetsverk», hvilket medfører at bearbeideren ikke kan råde over sin opphavsrett til bearbeidelsen uten tillatelse fra originalopphaveren. Bearbeiderens enerett til sin bearbeidelse er avhengig av originalopphaveren rett til originalverket. På den annen side, kan ikke originalopphaveren råde over bearbeidelsen uten tillatelse fra bearbeideren. 

For datamaskinprogrammer får dette den konsekvens at utviklere ikke står fritt til å råde over bearbeidede programmer som disse frembringer med utgangspunkt i kildekode som ligger ute på internett uten den originære utviklerens samtykke. For eksempel vil det å bare forandre variabelnavn i kildekoden o.l. utgjøre ubetydelige endringer som neppe oppfyller verkshøydekravet, og som kun vil innebære en gjengivelse av det originale datamaskinprogrammet. Som det vil redegjøres for i det følgende kan imidlertid både grensen mellom avhengige verk og selvstendige verk, samt den originære utviklerens lisensiering av datamaskinprogrammet, tilføre andre utviklere råderett over originalopphaverens programvare. 

### 4.2	Selvstendige verk

Det må trekkes en grense mellom bearbeidelser av åndsverk, som er avhengighetsverk, og endringer av åndsverk som er så store at man i realiteten har å gjøre med et nytt selvstendig og uavhengig verk. Det følger av åndsverkloven § 6 annet ledd at opphavsretten ikke skal være til hinder for at det «skapes nye og selvstendige verk gjennom å benytte eksisterende verk», og at det nye verket i så fall ikke vil være et avhengighetsverk. Situasjonen bestemmelsen typisk beskriver er når et verk hovedsakelig benyttes som inspirasjon, og har nær sammenheng med det opphavsrettslige grunnprinsipp om at tanker og ideer må friholdes for alle. 

For datamaskinprogrammer får dette den konsekvens at utviklere som kun tar utgangspunkt i eksisterende programvare under utviklingen av sitt eget datamaskinprogram uten å tre den eksisterende programvarens utforming for nær, vil oppnå selvstendig enerett til sitt egenutviklede datamaskinprogram. Dette har sammenheng med at opphavsretten er ment å verne form og ikke funksjon, hvilket tilsier at man fritt kan lage et program som løser samme problem som et eksisterende program uten at dette omfattes av opphavsretten, jf. C-406/10 (SAS Institute). For å oppnå slik selvstendig opphavsrett for sitt datamaskinprogram når man bygger på eksisterende programvare, må ens egenutviklede datamaskinprogram imidlertid ikke bare oppfylle verkshøydekravet for bearbeidelser ved å tilføre originalprogramvaren selvstendige kreative endringer og tillegg som i seg selv oppfyller verkshøydekravet, jf. HR-2017-2165-A (Il Tempgo Gigante), men også som helhet rekke videre enn den originære utviklerens individuelle skapende innsats.

### 4.3	Fellesverk

Det typiske ved utviklingen av datamaskinprogrammer er at de utvikles i samarbeid mellom flere personer slik at de utgjør så kalte «fellesverk». Det følger av åndsverkloven § 8 første ledd at et åndsverk utgjør et fellesverk når det er skapt ved «felles skapende åndsinnsats» på en måte hvor den enkeltes bidrag ikke kan «skilles ut som selvstendige verk». Det sistnevnte vilkår betyr i programvaresammenheng at en modul e.l. til datamaskinprogrammet ikke må kunne fjernes og kjøres som et selvstendig program. 

Vilkårene for at et datamaskinprogram utgjør et fellesverk vil så godt som alltid være oppfylt for programvare når det er utviklet av flere personer. At en programvare er utviklet som fellesverk har konsekvenser for verkets vernetid, som tidligere omtalt, jf. åndsverkloven § 11 bokstav b), og for utnyttelsen av enerettene ved at førstegangstilgjengeliggjøring krever samtykke fra alle medopphavere, og senere fra et flertall, jf. § 8 annet ledd. I tillegg anses alle medopphavere som søksmålskompetente, jf. tredje ledd. 


## 5	Lisensiering av datamaskinprogrammer

For at opphavsrettsberettigede programvareutviklere skal kunne utnytte sin programvare kommersielt er de avhengige av å overdra enerettene helt eller delvis, jf. åndsverkloven § 67 første ledd, og til en slik overdragelse av opphavsrett vil det normalt knyttes vilkår. Slike vilkår omtales gjerne som «lisensvilkår». Jeg skal ikke her gå i dybden på programvarelisensproblematikken, men viser til mine tidligere publiserte innlegg under tittelen «[p]rogramvarelisenser – En innføring» og «[n]ærmere om åpen programvare». 

For å sikre at man ikke gjør inngrep i programvarens opphavsrett som lisenstaker er det viktig å forsikre seg om at man har lest lisensteksten nøye, og har bruksvilkårene klart for seg. Innenfor opphavsretten gjelder det nemlig et spesielt tolkningsprinsipp for avtaler om overdragelse av opphavsrett, benevnt som «spesialitetsprinsippet», jf. åndsverkloven § 67 annet ledd. Bestemmelsens gir uttrykk for at opphaveren ikke skal «anses for å ha overdratt en mer omfattende rett enn det avtalen klart gir uttrykk for». Dette betyr at en uklar programvarelisens i tvilstilfeller kan måtte tolkes til fordel for opphaveren. 


